---
title: Ölüm Hakkında
tags: stoic spiritual
---

> İnsan öleceğini bile bile nasıl yaşar? Ya çıldırır, ya da öleceğini unutur. -- Nazım Hikmet


İnsan düşünen hayvandır, insan konuşan hayvandır, insan toplumsal hayvandır. Filozoflar asırlar boyu insanı diğer canlılardan ayıran bir özelliğiyle onu öne çıkardılar. Bana sorarsanız insan, öleceğini bilen hayvandır.

<!--more-->

İnsanın eninde sonunda öleceğinin farkında olması onu diğer canlılardan farklı kılmıyor mu sizce de? Belki de öteden beri **ruh** diyegeldiğimiz o sözcüğün açılımı bunda saklı. Sahi, nedir bu ruh?

## Ruh ne?

Biliyorsunuz, **spirit** (Yunanca'da pneuma) hem insanda hem de hayvanlarda olduğu düşünülen yaşam enerjisi. Kelime anlamı aslında nefes demek. İnsanlar antik zamandan beri "ölmüş canlıların nefeslerinin kesildiğini" fark ediyorlar ve bu nefesin ona yaşamı getiren bir enerji olduğunu varsayıyorlar. Haksız da sayılmazlar, ama tek yanlışları, nefesi kendi başına bir entity olarak düşünmeleri. Bu _nefes_ denilen varlık canlının vücudunu terk edince canlı canlılığını yitiriyor. Bakın cümlelerimde kullandığım kelimelerden gayri ihtiyari  pneuma'nın aslında dilimizde neyi daha iyi karşıladığı meydana çıktı: **can**.

Öte yandan **soul** kelimesi (Yunanca'da psyche) yalnız insana atfedilen bir kavram. Buna da ruh diyoruz (ki kelime kökünden psychology, psychiatry kelimelerinin türemiş olduğunu fark etmişsinizdir, ve bunlar dilimizde "ruh sağlığı" başlığı altında incelenirler) ama bu ruh başka bir ruh. Burada insana can veren bir varlıktan değil, insana bilincini veren bir varlıktan bahsediyoruz. Soul'uyla bir sorunu olan insanın "ruh sağlığı bozuluyor" yani yaşamı devam etse de bilinciyle alakalı birtakım problemler meydana geliyor. Burada bilinç gündeme geldiği için hayvanlar bu mefhumun tamamen dışında tutulmuş. Belki günümüzde artık hayvanların da primitif bir biçimde ruh'a ve ruh sağlığına dair fenomenleri gösteriyor oldukları bilim camiası tarafından kabul olunmuş olabilir, orasını bilemiyorum. Sonuç olarak neymiş, soul olan ruh, daha ziyade akılla, bilinçle alakalı bir kavram olarak öne çıkıyormuş.

Tabii,günümüzde ezoterik, spiritualist öğretiler sonrası ruh artık "vücudumuzun içinde, vücudumuzu yöneten, özgür irade sahibi bir töz varlık" gibi bir manaya gelmeye başladı, Mecha bir robotu yöneten pilotu gibi ruh bedenin içine biniyor, ölüme dek bu bedende yol alıyor, ve sonra bedenden uçup gidiyor (ki 42 gram ağırlığındaymış, yerseniz). Burada anlatılan ruh ise bizim **ego**, yani **nefs** dediğimiz şeye denk geliyor aslında. Sam Harris, Waking Up kitabında ego'nun aslında zihinsel bir yanılgı olduğunu, derin meditasyon yapan insanların bunun apaçık farkında olduklarını, bedenden ayrı bir ben'in olmadığını ve bunu hissedebilmenin öğrenilebilir bir yeti olduğunu çok güzel anlatır.

Yani elimizde, ayrımını düzgün yapmadığımızdan hepsine "ruh" deyip geçtiğimiz üç farklı kavram var: Spirit, soul, ego.

Can, ruh, nefs.

Peki hangisi ölünce ölürüz?

----

Devam edecek

----


## Ölümle Barışmak Hakkında

Ölümü hatırlamak neden insanı bilge yapar?

> Memento mori -- a Latin proverb

> Inna lillahi ve inna ileyhi raciun. (Biz şüphesiz Allah'a aitiz ve O'na döneceğiz.) -- Bakara Suresi, 156. Ayet

